# GÖNÜLLÜLÜK TAAHHÜTNAMESİ

## AMAÇ VE KAPSAM

Sonya Topluluğu Gönüllülerinin; topluluk kuruluş ilkelerine, vizyonuna ve misyonuna uygun şekilde hareket ederek, gönüllülük çalışmalarını gerçekleştirmesi en temel amaçtır. Sonya Topluluğu olarak, tüm canlılar arasında dayanışma, saygı ve yardımlaşma ilkesini benimsiyoruz ve herkesi bu düşünceyle karşılıyoruz.

## GÖNÜLLÜLÜK ESASLARI

Sonya Topluluğu gönüllüsü olarak; Topluluğun faaliyetlerine gönüllü olarak katılmayı kabul ediyor ve aşağıdaki hususları taahhüt ediyorum:

### A. TEMEL İLKELER VE SORUMLULUKLAR

- Topluluğun misyon, vizyon ve temel değerlerine bağlı kalacağımı,
- Üstlendiğim görev ve sorumlulukları gönüllülük esasına uygun şekilde, özenle yerine getireceğimi,
- Topluluğun belirlediği standartlara ve uygulamalara aykırı taleplerde bulunmayacağımı,
- Personelden yetki ve sorumlulukları dışında hizmet istemeyeceğimi,
- Gönüllü eğitimlerine katılacağımı ve gönüllü çalışmalarında süreklilik gösterip, zaman planlamasına uyacağımı,
- Topluluğun ölçme-değerlendirme çalışmalarına ihtiyaç duyulan desteği vereceğimi,
- Görevim süresince hiçbir maddi kazanç beklemeyeceğimi ve ücret talep etmeyeceğimi,

### B. ETİK KURALLAR VE GİZLİLİK

- Görevim sırasında edindiğim her türlü bilgi ve belgeyi gizlilik ilkesine uygun olarak koruyacağımı,
- Topluluğa, personellerine, üyelerine ve diğer gönüllülere ilişkin kişisel veri, bilgi ya da görsellerin gizliliğine azami düzeyde riayet edeceğimi,
- Bu kişisel veri, bilgi ve görselleri (fotoğraf, video, ses vb.); üçüncü kişilerle, hizmet sağlayıcıları ile yetkili kurum ve kuruluşlarla ve sosyal medya vb. mecralarda paylaşmayacağımı,
- Açık rıza alınmamış ve tarafıma açıkça yetki verilmemiş hiçbir kişisel veri, bilgi ya da görseli işlemeyeceğimi ve kullanmayacağımı,
- Kişisel Verilerin Korunması Kanunu ve ilgili mevzuata uygun davranacağımı,
- Topluluğun kurumsal itibarına ve saygınlığına zarar verebilecek her türlü tutum ve davranıştan kaçınacağımı,

### C. İLETİŞİM VE EKİP ÇALIŞMASI

- Topluluk faaliyetlerinde ekip çalışmasına uyumlu davranacağımı,
- Diğer gönüllüler ve topluluk üyeleri ile saygı ve anlayış çerçevesinde iletişim kuracağımı,
- Topluluk bünyesindeki her bir birey ile ilişkilerde din, dil, ırk, mezhep, sosyal farklılıklar ve cinsiyet ayrımı gözetmeyeceğimi, tüm paydaşlara eşit mesafede olacağımı ve kültürel farklılıkları gözeteceğimi,
- Toplantılara, organizasyonlara ve seminerlere katılacağımı, katılamayacağım durumlarda önceden bilgi vereceğimi,
- Topluluğun benimle etkin iletişim kurabilmesi için, kayıtlardaki bilgilerimin güncel olmasını sağlayacağımı,
- Topluluğun bünyesindeki faaliyetler ile ilgili bilgilerin ve çeşitli duyuruların telefon, çağrı merkezleri, faks, akıllı ses kaydedici sistemler, elektronik posta, kısa mesaj gibi vasıtalar kullanılarak elektronik ortamda tarafıma ulaştırılmasını önceden kabul ettiğimi,
- Gönüllülük görevlerinin uygulanmasında karşılaşılan her türlü sorun ve sıkıntıda, öncelikle personelle bağlantı kurup, çözüm bulmak için ortak hareket edeceğimi,

### D. TOPLULUK İÇİ DAVRANIŞLAR

- Topluluk bünyesinde herhangi bir dini, siyasi görüş ve kurum adına etkinlikte bulunmayacağımı,
- Kişisel sorunlarımı Topluluk'taki gönüllü çalışmalarına taşımayacağımı,
- Katılmayı ve destek vermeyi taahhüt ettiğim etkinliğin uygulanışında, kişisel nedenlerden kaynaklanan aksaklık yaşanmasına izin vermeyeceğimi,

### E. GÖRSEL VE İŞİTSEL İÇERİKLER

- Topluluğun etkinlikleri kapsamında tarafımca kayda alınan ya da tarafıma ait fotoğraf, video, ses ve benzeri görsel ya da işitsel materyalin Topluluğun kurumsal iletişim organlarında (dergi, web sitesi, sosyal medya, bülten vd.) ya da çeşitli iletişim-tanıtım materyalleri ile faaliyetlerinde Topluluk tarafından süresiz olarak kullanımına izin verdiğimi ve bu konuda herhangi bir bedel talep etmediğimi,

### F. KİŞİSEL VERİLER VE BİLGİ GÜVENLİĞİ

- Gönüllülüğün ifası için zorunlu kişisel verilerimin Topluluk tarafından işlenmesine izin verdiğimi ve rızam bulunduğunu,
- Topluluk bilgi güvenliği yönetim sistemi kapsamındaki bilgi güvenliği kurallarına uyacağımı,
- Gönüllü belge teslimi sürecinin tamamlanmasından itibaren adli sicil kaydımda ve diğer kişisel bilgilerimde meydana gelen değişiklikleri Topluluğa bildireceğimi,

## YÜKÜMLÜLÜK VE SORUMLULUKLAR

Yukarıda yazılı maddeleri okuduğumu, anladığımı, kabul ettiğimi, başta kişisel veriler olmak üzere şahsi, fikri ya da sınai mülkiyet konusu içerik, kullanım ve faaliyetler, tarafımla yapılacak her türlü iletişim ile yukarıda yazılı beyan ve taahhütlerime ilişkin lüzumlu tüm izin, onay ve muvafakatleri verdiğimi, yazılı hüküm ve şartlara uyacağımı ve uygulayacağımı beyan ederim.

Ayrıca;

- Topluluğa verdiğim bilgilerin doğru, eksiksiz ve gerçeğe uygun olduğunu,
- Kendi isteğimle gönüllü olarak görev aldığımı, herhangi bir ücret talep etmeyeceğimi ve kusurumla sebep olduğum herhangi bir kazada her türlü sorumluluğun şahsıma ait olduğunu,
- Kendime ve birlikte etkinlik yapacağım kişilere zarar verebilecek ve/veya kendim ve çevremdekiler açısından bilinmesi/önlem alınması/izlenmesi gereken herhangi bir sağlık sorunum olmadığını, olduğu takdirde etkinlik noktası sorumlularını bilgilendireceğimi,
- Etkinlikler ile bu faaliyetlere yönelik düzenlenen seyahat/gezi/vb. organizasyonlar ile bunlara götürülüp, getirilmem sırasında oluşacak zararlara ilişkin tüm sorumluluğun şahsıma ait olduğunu,
- Yukarıda yazılı faaliyetlerim sırasında bilerek veya ihmalim nedeni ile gerek Sonya Topluluğu'nun maddi veya manevi varlığına gerekse üçüncü kişilere herhangi bir şekilde zarar gelmesi halinde, Topluluğun olası zararını tarafımdan talep etme hakkının saklı olduğunu,
- Bu taahhütnameye aykırı hareket etmiş olmam halinde Topluluktan herhangi bir talepte bulunmayacağımı, doğacak sorumluluk nedeniyle Topluluğa rücu etmeyeceğimi,
- Bu Taahhütnamenin yorumunda ve işbu taahhütname sebebiyle ortaya çıkacak olan tüm uyuşmazlıklarda Türk Hukukunun uygulanacağını,

Kabul, beyan ve taahhüt ederim.
